---
layout: post
title: "Legismertebb japán juhar bonsai fajták – I. rész"
subtitle: "Acer Palmatum 'Arakawa'"
date: 2026-02-01
categories: [Japán Juhar Fajták, Megfigyelések, Kezdőknek]
tags: [Japán juhar, japanese-maple, Arakawa]
hero_image: /assets/blog/260201_arakawa_hero.jpg
youtube_id: 
hidden: true
---

## Acer palmatum „Arakawa” – a kéregben rejlő idő

Az Acer palmatum „Arakawa”-t a kérgéről lehet a legkönnyebben felismerni. A név eredete a japán 'Arakawa' kifejezés jelentése 'durva kéreg' (rough bark). Durván repedezett, szinte sziklás kérge az idő múlását, az erőt és az öregkort idézi, miközben lombja könnyed, finom és légies. Ez az ellentét az, ami miatt az Arakawa sokak szemében az egyik legértékesebb japán juhar a bonsai világában.


### Mi teszi különlegessé az Arakawát?

Az Arakawa kérge már fiatal korban elkezd durvulni, majd az évek során egyre markánsabb, mélyen repedezett struktúrát vesz fel. Ez a tulajdonság ritka kincs: míg a legtöbb bonsai esetében hosszú évtizedek szükségesek az „idős fa” karakter megjelenéséhez, az Arakawa ezt az érzetet viszonylag korán képes megmutatni.

<figure style="text-align: center; margin: 20px 0;">
  <img src="/assets/blog/260201_arakawa_1.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">A durva kéreg alakulása idővonalon</figcaption>
</figure>

Levelei világosak, finoman tagoltak, ugyanakkor meglepően erősek. Emiatt az Arakawa a japán juharok között kifejezetten jól tűri az erős, közvetlen napsütést is. Ez különösen hasznos tulajdonság azok számára, akik világos, napos helyen nevelik fáikat.

### Növekedés és erő – nem minden ág egyforma

Fiatal korban az Arakawa rendkívül erőteljesen növekszik. Azok az ágak, amelyek még nem kérgesedtek el (nagyjából négyéves kor alatt), jó növekedési eréllyel rendelkeznek. Amint azonban megjelenik a vastag, érdes kéreg, az ágak fejlődése érezhetően lelassul. Ez a tulajdonság fontos következményekkel jár a metszés során. Az idős, kérges ágak kevésbé tolerálják az agresszív beavatkozást, és könnyebben visszaszáradhatnak. 

### Metszés, drótozás és odafigyelés

Az Arakawa nem tartozik a könnyen visszarügyesedő fajták közé. Vastag kérgű ágain ritkán jelennek meg új rügyek, ezért a korai ágválasztás kulcsfontosságú. Ha egy ág egyszer túl messzire kerül a törzstől, később nehéz – vagy csak oltással lehetséges – visszahozni a lombot a fa belső részeibe.

A drótozásnál is érdemes óvatosnak lenni. A télen felhelyezett drót a vegetációs időszakban gyorsan bevághat, nyomot hagyva az ágakon. Rendszeres ellenőrzés nélkül könnyen maradandó sérüléseket okozhatunk. Az Arakawa egyik legnagyobb értéke épp a vastag, repedezett kéreg, amely azonban – különösen idősebb példányokon – meglepően sérülékeny lehet. A fa mozgatásakor, drótozáskor vagy átültetésekor érdemes kerülni a törzs közvetlen, erős megfogását, mivel a kéreg könnyen lepattanhat. Ezek a sérülések nemcsak esztétikailag zavarók, hanem hosszú időre megszakíthatják a törzs egységes, idős karakterét is.

### Szaporítás és gyökérzet

Az Arakawa fajtát általában oltással szaporítják, magról nevelt alanyra. Ez az Arakawa esetében szinte alapvető gyakorlat, mivel a fajta gyökérzete érzékenyebb az átlagosnál. Az oltott növények hosszú távon erősebbek és megbízhatóbbak.
Bár lehetséges az Arakawa szaporítása dugványozással vagy lébujtással is, ezek a példányok több figyelmet igényelnek, és általában kevésbé életképesek idősebb korban. A gyökérszintű problémák gyakrabban jelentkezhetnek, ezért hosszú távú bonsai neveléshez az oltott alapanyag a biztosabb választás. Az oltásnak pedig az a következménye, hogy az idős példány alján nem lesz kérges a törzs, csak az egykori oltási rész felett.

### Lomb, ízközök és apró különcségek

Az Arakawa lombja  genetikai szempontból kifejezetten változékony. Nem ritka, hogy egy-egy fán szokatlan, akár kilenc karéjú levelek is megjelennek. Ezek az apró „hibák” sokak számára éppen hogy növelik a fa egyediségét és természetes karakterét. 

<figure style="text-align: center; margin: 20px 0;">
  <img src="/assets/blog/260201_arakawa_3.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">Levélszínek változása </figcaption>
</figure>

Közepes méretű ízközökkel rendelkezik, és mivel az Arakawa visszarügyesedési képessége erősen korlátozott, az idősebb, vastag kérgű ágakon ritkán jelenik meg új hajtás. 
A probléma gyökere, a vastag parás kéreg, amely fizikai gátat képez. Az alvórügyek nehezen vagy egyáltalán nem képesek áttörni ezen a rétegen.

<figure style="text-align: center; margin: 20px 0;">
  <img src="/assets/blog/260201_arakawa_2.jpg" alt="Leírás" style="width: 100%; max-width: 600px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">A visszarügyezés problémája</figcaption>
</figure>

Ez az oka annak, hogy a hagyományos metszési technikák, amelyek a visszarügyezésre építenek, ennél a fajtánál gyakran a struktúra elvesztéséhez vezet.
Ezért ilyen esetekben gyakran csak az oltás jelent megoldást: fiatal, erőteljes Arakawa hajtásokat oltanak a meglévő ágrendszerbe, hogy a lombot újra közelebb hozzák a törzshöz, és hosszú távon fenntartható szerkezetet alakítsanak ki. 

### Kinek való az Arakawa?

Az Acer palmatum „Arakawa” nem a türelmetlen bonsaisok fája. Előrelátást, tervezést és haladó technikákat igényel. Cserébe azonban olyan vizuális erőt és időt sugárzó megjelenést ad, amely kevés más fajta esetében érhető el.
De, ha egy olyan japán juhart keresel, amely már fiatalon is az öreg fák bölcsességét hordozza, és hosszú távon is karakteres bonsaivá válhat, az Arakawa kiváló választás. 

