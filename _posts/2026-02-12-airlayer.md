---
layout: post
title: "A japán juhar légbújtása"
subtitle: "Útmutató a szaporításhoz és a törzshibák javításához"
date: 2026-02-12
categories: [Gondozás, Szaporítási módszerek, Kezdőknek]
tags: [Japán juhar, japanese-maple, Gondozás]
hero_image: /assets/blog/legbujthero2.jpeg
youtube_id:
hidden: false
---

Amikor egy japán juharra ránézünk, legtöbbször a lombja varázsol el minket. A szín, a levélforma, az őszi tűzijáték. De eljöhet a pillanat, amikor szeretnénk szaporítani, vagy szerkezeti hibákat javítani rajta. Lehet, hogy a törzs aránya nem ideális, vannak hengeres szakaszok, túl hosszú, érdektelen részek, esetleg egy felesleges ágat szeretnénk megmenteni, vagy egyszerűen csak szaporítani szeretnénk a juharunkat. Ilyenkor jön képbe a légbújtás, ami egy nagyon is gyakorlati, megbízható kertészeti technika, amelyet mind a hobbi kertészek, mind a bonsai-kedvelők sikerrel alkalmazhatnak.


### Mikor érdemes légbújtani a japán juhart? Optimális időzítés

A kaede, azaz a háromerű juhar, és a momiji, a tenyérlevelű, azaz japán juhar esetében a legbiztosabb időszak május közepe és június vége között van. Ilyenkor erős a nedvkeringés, sok a fény, a növény aktívan dolgozik. Elvégezhető a művelet tél végén is, rügyfakadás előtt, februárban vagy március elején. A háromerű juhar ezt jobban tolerálja, a japán juhar érzékenyebb, bár tapasztalt kézben az is gond nélkül légbújtható ebben az időszakban.

### Hogyan működik a légbújtás? A technika alapjai

A folyamat lényege egyszerű, de precizitást igényel. Egy kéreggyűrűt távolítunk el a törzsről vagy ágról. Ezzel megszakítjuk a lefelé irányuló nedvkeringést, miközben a felfelé áramló víz és tápanyag továbbra is eljut a lombhoz. A felső rész tehát nem hal el, sőt, tovább él és dolgozik, miközben a gyűrű felett gyökérképzésre kényszerül. Ezért tekinthető a légbújtás biztonságos módszernek, ha jól csináljuk.

<figure style="text-align: center; margin: 20px 0;">
  <img src="/assets/blog/legbujt3.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">A tápanyagok áramlásának irányait szemléltető ábra</figcaption>
</figure>

### Gyökereztető hormon használata és nedvesség biztosítása

A sebfelületet enyhén benedvesítjük, majd gyökereztető hormont viszünk fel a felső részre. A kulcskérdés ezután a folyamatos nedvesség. Ha kiszárad a közeg, kallusz lesz gyökér helyett. A lehántolt részt sphagnum mohával vesszük körbe, szorosan a fához rögzítve. A mohát előzetesen be lehet áztatni gyökérképződést serkentő oldatba is.

### Milyen technikák közül választhatunk?

<div style="display: flex; gap: 20px; align-items: start; margin: 20px 0; flex-wrap: wrap;">
  <div style="flex: 1; min-width: 300px;">
    <p> A klasszikus "fóliás" módszer
Ez a legelterjedtebb házi technika. A kiválasztott ágon gyűrű alakú bemetszést végzünk (eltávolítva a kérget), majd a sebet nedves sphagnum mohával vesszük körül, majd átlátszó műanyag fóliával szorosan körbetekerjük.
Olcsó, nem igényel speciális eszközt, az átlátszó fólián keresztül látszik a gyökeresedés. De közvetlen napfénytől védeni kell (pl extra alufóliával betekerve) Hátránya, hogy időigényes a precíz rögzítés, a végeket nehéz légmentesen lezárni, és a fólia könnyen elmozdulhat szélben. </p>
  </div>
  <div style="flex: 1; min-width: 300px;">
    <figure style="text-align: center; margin: 0;">
      <img src="/assets/blog/legbujt.jpg" alt="Hidegházban történő teleltetés" style="width: 100%; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">A kiszáradás ellen, ha szükséges egy nagyobb fecskendővel egyszerűen vizet juttatunk a közegbe.</figcaption>
    </figure>
  </div>
</div>

A "vödrös" vagy tartályos technika.
A módszer során egy kisebb műanyag vödröt, vagy kertészeti műanyag kaspót átalakítunk. A vödör alján és oldalán lyukat vágunk az ágnak, felhelyezzük, majd megtöltjük gyökereztető közeggel (lentebb bővebben).
Ez a módszer stabilabb, mint a fólia, több gyökeresedési közeget biztosít, és egyszerűbb az utántöltése/ellenőrzése. Hátránya, hogy nehezebb, vékony ágakon a vödör súlya miatt támasztékra (karózásra) lehet szükség.

Modern gyökereztető burkok (szaporító gömbök).
Ma már kaphatók speciális, strapabíró műanyagból készült gyökereztető burkok, amelyek pattintós zárral rögzíthetők az ágra. Ezek rendkívül stabilak, gyorsan felhelyezhetők és többször felhasználhatók.
Bár költségesebb megoldás mint az előző kettő. Kapható fekete, fehér, átlátszó verzióban, az igényeknek megfelelően.

<figure style="text-align: center; margin: 20px 0;">
  <img src="/assets/blog/legbujt6.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">Fóliás, vödrös, gyökereztető gömb megoldások</figcaption>
</figure>

A klasszikus, fóliás légbújtatásról mellett, érdemes megemlítenem egy kevésbé ismert, de nagyon hatékony megoldást is. A nemzetközi bonsai közösségben gyakran Ebihara módszerként emlegetik. A cél itt nem pusztán az, hogy gyökeret neveljünk egy adott ponton, hanem az, hogy tudatosan formáljuk a nebarit.

A technika lényege meglepően egyszerű. A gyűrűzés alatt közvetlenül egy falapot vagy műanyag korongot rögzítünk a törzsre. Ez a korong fizikai akadályként működik. Amikor a frissen képződő gyökerek elindulnának lefelé, a korong megállítja őket. Nem tudnak függőlegesen nőni, ezért kénytelenek oldalirányba, sugárirányban szétterülni a felületén.

Ennek az eredménye az a bizonyos lapos, szélesen terülő gyökérnyak, amit bonsainál annyira keresünk. Egy jól kialakított, sugárirányú nebari azonnal súlyt és érettséget ad a fának, különösen juharoknál, ahol a törzs alsó része kiemelt jelentőségű.

Légbújtatáskor a korongot a lehántolt kéreg alá illesztjük, szorosan rögzítve a törzshöz. Erre kerül rá a nedves sphagnum moha és a választott közeg. A gyökerek így már a kezdetektől kényszerpályán mozognak, és nem kell utólag korrigálni a lefelé törő, hosszú gyökereket.

Nemcsak légbújtatásnál használható. Fiatal csemetéknél vagy dugványoknál is bevett módszer, hogy a törzs aljára egy falapot csavaroznak, így terelve oldalirányba a gyökérképződést. Ha bonsai célra lesz az új növény, érdemes ezt a technikát választani.

### Kalluszképzés megakadályozása juharoknál

Juharoknál van egy kritikus pont. Hajlamosak gyorsan kalluszt képezni és lezárni a sebet. Különösen igaz ez az Acer buergerianumra. Ha a növény áthidalja a gyűrűt, újraindul a lefelé irányuló nedváramlás, és oda az egész munka. Ezért a lehántolt kéreggyűrű felső peremére vastag alumíniumdrótot tekerünk szorosan, akár több menetben. Ez mechanikusan gátolja a híd képződését. Ha mégis megtörténik az áthidalás, nincs mese, a korábbi gyűrű fölött újabbat kell készíteni.

### A tökéletes gyökereztető közeg: akadama, habkő és kanuma keveréke

A gyökereztető közegnek egy jól bevált keverék ajánlok: a finom habkő (pumice), az akadama és a kanuma kombinációja. Egy stabil arány például 25 százalék finomra szitált, átmosott habkő, 60 százalék akadama és 15 százalék kanuma. A habkő levegősséget ad, az akadama vízmegtartást, a kanuma savanyú közeget biztosít, amit a juharok szeretnek.

<figure style="text-align: center; margin: 20px 0;">
  <img src="/assets/blog/legbujt4.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">A légbújtáshoz egy ajánlott földkeverék fajta</figcaption>
</figure>

Emellett természetesen lehet sima virágföld, palántaföld, kókuszrost, moha és perlit keveréket is használni, ha épp nincs otthon bonsai alapanyag, úgyanúgy meg fog gyökerezni ebben a közegben is.
Amint a növény gyökeresedik, elkezd vizet felvenni ezeken az új gyökereken keresztül. A hely ezután nagyon gyorsan kiszáradhat. Ennek ugyanaz a hatása, mint általában a gyökerekre: a gyökerek elhalnak, és a réteg elsorvad.

### Mennyi idő alatt gyökeresedik meg a japán juhar? Időtartam és tényezők

A gyökeresedés ideje sok mindentől függ. A lombtömegtől, a növény vitalitásától, az időjárástól, a nedvkeringés intenzitásától. Általánosságban elmondható, hogy a tavasszal indított légbújtás egy vegetációs időszak alatt leválasztható. Átlagosan három hónappal számolhatunk. Ha május elején dolgozunk, jó eséllyel augusztus vége felé, a nagy melegek után jön el az ideális leválasztási idő. Fiatal növényeknél előfordulhat gyorsabb gyökeresedés is, de erre nem érdemes alapozni.

### Leválasztás és utógondozás: hogyan segítsük át a növényt a kritikus időszakon

Amikor a légbújtatás során kialakult gyökérzet már elég erős, és a részt leválasztjuk az anyanövényről, különösen fontos, milyen közegbe kerül az új növény. Ilyenkor egy tápanyagban gazdag, mégis könnyű szerkezetű keverék az ideális. A legtöbb tapasztalat azt mutatja, hogy jó minőségű, tőzeges alapú ültetőföld komposzttal gazdagítva megfelelő alapot ad, amit érdemes perlittel lazítani. A perlit javítja a levegőzést, segíti a gyökerek fejlődését, és megelőzi a közeg tömörödését.

Fontos, hogy a légbújtatás során kialakult gyökérlabdát ne tisztítsuk le teljesen. A sphagnum moha vagy az eredeti közeg tartalmazza az összes friss gyökeret, ezek nagyon sérülékenyek, ezért együtt ültessük át az egészet.

Az első időszakban kisebb cserépbe kerüljön a növény, a gyökérzet méretéhez arányosan. Így a talaj nem tart vissza feleslegesen túl sok nedvességet, ami gyökérrothadáshoz vezethetne. A laza, jól átjárható szerkezet egyszerre biztosít megfelelő víztartást és levegőzést. Ültetés után külön figyeljünk arra, hogy a növény stabilan álljon a cserépben, mert a friss, finom gyökerek könnyen sérülnek, letörhetnek, ha a törzs mozog.

Ha a leválasztás a vegetációs időszakban történik, a lombot jelentősen vissza kell vágni, hogy az új gyökérzet képes legyen ellátni a felső részt. Az első hetekben félárnyékos, szélvédett helyen tartsuk a növényt. Amint láthatóan erősödik, fokozatosan visszaszoktatható a napra.

### Teleltetés és fagyvédelem légbújtott juharnál

<div style="display: flex; gap: 20px; align-items: start; margin: 20px 0; flex-wrap: wrap;">
  <div style="flex: 1; min-width: 300px;">
    <figure style="text-align: center; margin: 0;">
      <img src="/assets/blog/legbujt5.jpg" alt="Hidegházban történő teleltetés" style="width: 100%; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">Hidegházban történő teleltetés</figcaption>
    </figure>
  </div>
  <div style="flex: 1; min-width: 300px;">
    <p>Nem érdemes közvetlenül a tél előtt leválasztani. Ha a gyökérzet még nem elég erős, inkább teleltessük védetten, akár hideg üvegházban, és tavasszal válasszuk le. Ha az adott év végére nem alkalmas a leválasztásra, a légbújtott részt gondosan szigetelni kell a fagy ellen.</p>
  </div>
</div>

### Légbújtás szerkezeti javításra: egy fából három bonsai

A légbújtás nem csak szaporítási módszer. Komoly szerkezeti hibák javítására is alkalmas. Egy hengeres, aránytalan törzsszakasz eltávolítható úgy, hogy közben több használható növényt kapunk. Egyetlen középszerű alapanyagból akár három ígéretes fa is születhet. Egy a csúcsrészből, egy a középső szakaszból, és egy az eredeti alsó részből.

<figure style="text-align: center; margin: 20px 0;">
  <img src="/assets/blog/legbujt2.JPG" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">Egyetlen, középszerű alapanyagból is nyerhetők jó adottságú, formázásra kész fák.</figcaption>
</figure>

### Összefoglaló: gyakorlati tanácsok a sikeres légbújtáshoz

Hobbi kertészként nem kell túlbonyolítani. Figyeljük a fát, válasszuk meg jól az időzítést, dolgozzunk tisztán és precízen, és tartsuk nedvesen a közeget. A juhar hálás faj. Ha erős és egészséges, szinte mindig reagál a technikára. A légbújtás pedig nemcsak új növényt ad, hanem lehetőséget arra, hogy tudatosan formáljuk a fát, amivel dolgozunk. 

>E posztot Jocó barátomnak ajánlom, tavasszal meglátogatlak és légbújtunk mindent, amit csak találunk a kertedben :D.