---
layout: post
title: "A japán juhar légbújtása"
subtitle: "Útmutató a szaporításhoz és a törzshibák javításához"
date: 2026-02-12
categories: [Gondozás, Szaporítási módszerek, Kezdőknek]
tags: [Japán juhar, japanese-maple, Gondozás]
hero_image: /assets/blog/legbujthero2.jpeg
youtube_id:
hidden: false
---

Amikor egy japán juharra ránézünk, legtöbbször a lombja varázsol el minket. A szín, a levélforma, az őszi tűzijáték. De eljöhet a pillanat, amikor szeretnénk szaporítani, vagy szerkezeti hibákat javítani rajta. Lehet, hogy a törzs aránya nem ideális, vannak hengeres szakaszok, túl hosszú, érdektelen részek, esetleg egy felesleges ágat szeretnénk megmenteni, vagy egyszerűen csak szaporítani szeretnénk a juharunkat. Ilyenkor jön képbe a légbújtás, ami egy nagyon megbízható szaporítási technika, amelyet mind a hobbi kertészek, mind a bonsai-kedvelők sikerrel alkalmazhatnak.


### Mikor érdemes légbújtani a juhart? Optimális időzítés

A kaede, azaz a háromerű juhar, és a momiji, a tenyérlevelű, azaz japán juhar esetében a legbiztosabb időszak május közepe és június vége között van. Ilyenkor erős a nedvkeringés, sok a fény, a növény aktívan dolgozik. Elvégezhető a művelet tél végén is, rügyfakadás előtt, februárban vagy március elején. A háromerű juhar ezt jobban tolerálja, a japán juhar érzékenyebb, de tapasztalt kézben elindítható a légbújtás már ebben az időszakban is.

### A légbújtás elméleti alapja

<div style="display: flex; gap: 20px; align-items: start; margin: 20px 0; flex-wrap: wrap;">
  <div style="flex: 1; min-width: 300px;">
    <p> A folyamat lényege egyszerű, de precizitást igényel. Egy kéreggyűrűt távolítunk el a törzsről vagy ágról. Ezzel megszakítjuk a lefelé irányuló nedvkeringést, miközben a felfelé áramló víz és tápanyag továbbra is eljut a lombhoz. A felső rész tehát nem hal el, sőt, tovább él és dolgozik, miközben a gyűrű feletti rész gyökérképzésre kényszerül a felhalmozódó tápanyagok és hormon hatására. Ezért tekinthető a légbújtás biztonságos módszernek, mert sikertelenség esetén sem veszítjük el a növényünk. </p>
  </div>
  <div style="flex: 1; min-width: 300px;">
    <figure style="text-align: center; margin: 0;">
      <img src="/assets/blog/legbujt9.JPG" alt="Hidegházban történő teleltetés" style="width: 100%; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">A tápanyagok áramlásának irányait szemléltető ábra</figcaption>
    </figure>
  </div>
</div>


### A légbújtás lépései

A művelet elvégzése négy alapvető lépésből áll, amelyek minden módszernél közösek:

1. A kiválasztott helyen kéreggyűrűt távolítunk el a törzsről vagy ágról. A gyűrű szélessége általában 1,5-2-szerese a törzs átmérőjének.
2. A sebfelületet enyhén benedvesítjük, majd gyökereztető hormont viszünk fel a felső részre, a gyűrű feletti kéreg aljára.
3. A lehántolt részt sphagnum mohával vesszük körbe, szorosan a fához rögzítve. A mohát előzetesen be lehet áztatni, vízbe vagy gyökérképződést serkentő oldatba is.
4. Kulcsfontosságú a folyamatos nedvesség fenntartása. Ha kiszárad a közeg, kallusz lesz gyökér helyett. A burkoláshoz többféle módszert választhatunk.

### Burkolási módszerek – melyiket válasszuk?

<div style="display: flex; gap: 20px; align-items: start; margin: 20px 0; flex-wrap: wrap;">
  <div style="flex: 1; min-width: 300px;">
    <p><strong>Fóliás módszer:</strong><br>
Ez a legelterjedtebb házi technika. A mohával körülvett sebet átlátszó műanyag fóliával szorosan körbetekerjük, majd mindkét végét lezárjuk. Olcsó, nem igényel speciális eszközt, az átlátszó fólián keresztül látszik a gyökeresedés. De közvetlen napfénytől védeni kell (pl. alufóliával betekerve). Időigényes a precíz rögzítés, de stabilan rögzíthető.</p>
  </div>
  <div style="flex: 1; min-width: 300px;">
    <figure style="text-align: center; margin: 0;">
      <img src="/assets/blog/legbujt.jpg" alt="Hidegházban történő teleltetés" style="width: 100%; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">A kiszáradás ellen, ha szükséges egy nagyobb fecskendővel egyszerűen vizet juttatunk a közegbe.</figcaption>
    </figure>
  </div>
</div>

**Vödrös vagy tartályos technika**:
A módszer során egy kisebb műanyag vödröt vagy kertészeti kaspót átalakítunk. A vödör alján és oldalán lyukat vágunk az ágnak, felhelyezzük, majd megtöltjük gyökereztető közeggel.
A fóliás modszerhez képest több gyökeresedési közeget biztosít, egyszerűbb az ellenőrzése, viszont nehezebb, vékony ágakon a vödör súlya miatt támasztékra (karózásra) lehet szükség.

**Modern gyökereztető burkok (szaporító gömbök)**:
Speciális, strapabíró műanyagból készült gyökereztető burkok, amelyek pattintós zárral rögzíthetők az ágra. Rendkívül stabilak, gyorsan felhelyezhetők és többször felhasználhatók. Professzionális megoldás, tartós, újrahasználható és könnyen ellenőrízhető a gyökérképződés. Kapható fekete, fehér, átlátszó verzióban, az igényeknek megfelelően alkalmazható.

<figure style="text-align: center; margin: 20px 0;">
  <img src="/assets/blog/legbujt6.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">Fóliás, vödrös, gyökereztető gömb megoldások</figcaption>
</figure>

A klasszikus, fóliás légbújtás mellett, érdemes megemlítenem egy kevésbé ismert, de nagyon hatékony megoldást is. Főleg bonsai alapanyaghoz, a nemzetközi bonsai közösségben gyakran Ebihara módszerként emlegetik. A cél itt nem pusztán az, hogy gyökeret neveljünk egy adott ponton, hanem az, hogy tudatosan formáljuk a nebarit.

A technika lényege meglepően egyszerű. A gyűrűzés alatt közvetlenül egy falapot vagy műanyag korongot rögzítünk a törzsre. Ez a korong fizikai akadályként működik, amikor a frissen képződő gyökerek elindulnának lefelé. Mivel nem tudnak függőlegesen nővekedni, ezért kénytelenek oldalirányba, sugárirányban szétterülni a felületén.

Ennek az eredménye az a bizonyos lapos, szélesen terülő gyökérnyak, amit bonsainál annyira keresünk. Egy jól kialakított, sugárirányú nebari azonnal súlyt és érettséget ad a fának, különösen juharoknál, ahol a törzs alsó része kiemelt jelentőségű.

Légbújtáskor a korongot a lehántolt kéreg alá illesztjük, szorosan rögzítve a törzshöz. Erre kerül rá a nedves sphagnum moha és a választott közeg. A gyökerek így már a kezdetektől kényszerpályán mozognak, és nem kell utólag korrigálni a lefelé törő, hosszú gyökereket.

Nemcsak légbújtásnál használható. Fiatal csemetéknél vagy dugványoknál is bevett módszer, hogy a törzs aljára egy falapot csavaroznak, így terelve oldalirányba a gyökérképződést. Ha bonsai célra lesz az új növény, érdemes ezt a technikát választani.

### Kalluszképzés megakadályozása juharoknál

Juharoknál van egy kritikus pont. Hajlamosak gyorsan kalluszt képezni és lezárni a sebet. Különösen igaz ez az Acer buergerianumra. Ha a növény áthidalja a gyűrűt, újraindul a lefelé irányuló nedváramlás, és oda az egész munka. Ezért a lehántolt kéreggyűrű felső peremére vastag alumíniumdrótot tekerünk szorosan, akár több menetben. Ez mechanikusan gátolja a híd képződését. Ha mégis megtörténik az áthidalás, nincs mese, a korábbi gyűrű fölött újabbat kell készíteni.

### A tökéletes gyökereztető közeg: akadama, habkő és kanuma keveréke

A gyökereztető közegnek egy jól bevált keverék ajánlok: a finom habkő (pumice), az akadama és a kanuma kombinációja. Egy stabil arány például 25 százalék finomra szitált, átmosott habkő, 60 százalék akadama és 15 százalék kanuma. A habkő levegősséget ad, az akadama vízmegtartást, a kanuma savanyú közeget biztosít, amit a juharok szeretnek.

<figure style="text-align: center; margin: 20px 0;">
  <img src="/assets/blog/legbujt4.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">A légbújtáshoz egy ajánlott földkeverék fajta</figcaption>
</figure>

Emellett természetesen lehet sima virágföld, palántaföld, kókuszrost, moha és perlit keveréket is használni, ha épp nincs otthon bonsai alapanyag, úgyanúgy meg fog gyökerezni ebben a közegben is.
Amint a növény gyökeresedik, elkezd vizet felvenni ezeken az új gyökereken keresztül. A közeg ezután nagyon gyorsan kiszáradhat, ami a gyökerek elhalásához, elszáradáshoz vezethet. Ezért fontos a nedvesség fenntartása (de még mindig nem állhat pangó vízben).

### Mennyi idő alatt gyökeresedik meg a japán juhar? Időtartam és tényezők

A gyökeresedés ideje sok mindentől függ. A lombtömegtől, a növény vitalitásától, az időjárástól, a nedvkeringés intenzitásától. Általánosságban elmondható, hogy a tavasszal indított légbújtás egy vegetációs időszak alatt leválasztható. Átlagosan három hónappal számolhatunk. Ha május elején dolgozunk, jó eséllyel augusztus vége felé, a nagy melegek után jön el az ideális leválasztási idő. Fiatal növényeknél előfordulhat gyorsabb gyökeresedés is, de erre nem érdemes alapozni.

### Légbújtás utáni gondozás – a kritikus időszak! A kulcs a stabilitás, árnyékolás és jó adag türelem!

A leválasztás pillanata még nem a történet vége, hanem a legérzékenyebb szakasz kezdete. Az új növénynek át kell állnia az önálló víz- és tápanyagfelvételre úgy, hogy a gyökérzete még korlátozott kapacitású. Ilyenkor minden apró részlet számít: a közeg, a rögzítés, az elhelyezés és az öntözés.

1. **Ültetőközeg és cserép.**
   Az első ültetésnél a cél az egyensúly. A közeg tartsa meg a nedvességet, de közben maradjon levegős. Lombhullató fajoknál, így az Acer palmatum esetében is jól működik az akadama, lávakő és habkő keveréke. Gyakori arány a 2:1:1, ahol az akadama dominál a magasabb vízigény miatt.
   Fontos szabály, hogy a légbújtás során használt sphagnum mohát nem szabad eltávolítani. A friss hajszálgyökerek ebben a közegben fejlődtek ki, rendkívül sérülékenyek, és a moha kifésülése a gyökérzet jelentős részének elvesztésével járhat. (Ha nincs bonsai alapanyag, akkor alkalmazhatunk savanyú föld, érett komposzt, perlit keveréket.)

2. **Stabilitás és rögzítés.**
   Ez az egyik legfontosabb pont. A frissen képződött gyökerek finomak, bolyhos szerkezetűek és rendkívül törékenyek. A növényt dróttal stabilan rögzíteni kell a cseréphez úgy, hogy a törzs egyáltalán ne mozogjon.
   A cserepet lehet óvatosan mozgatni, de a növénynek a cserépben tilos megmozdulnia. Ha a fa szél hatására vagy érintésre elmozdul, az új gyökerek elszakadhatnak, ami a növény pusztulásához is vezethet.
   <figure style="text-align: center; margin: 20px 0;">
      <img src="/assets/blog/legbujt7.jpg" alt="Leírás" style="width: 100%; max-width: 600px; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">A megfelelő rögzítés rendkívül fontos</figcaption>
   </figure>

3. **Elhelyezés és környezeti feltételek.**
   A leválasztás sokk a növény számára. Az első 2–4 hétben szűrt fény vagy félárnyék az ideális. A közvetlen napsütés túl nagy párologtatási terhelést jelentene egy még gyenge gyökérzettel rendelkező növény számára.
   A szélvédelem szintén kulcsfontosságú. A huzat nemcsak mozgatja a fát, hanem jelentősen fokozza a vízveszteséget is. A lombozat időszakos permetezése segíthet csökkenteni a párologtatási nyomást, különösen melegebb időben.

4. **Öntözés és tápanyag.**
   A talaj legyen folyamatosan enyhén nyirkos, de soha ne álljon vízben. A túlöntözés oxigénhiányos állapotot idéz elő a gyökérzónában, ami gyorsan rothadáshoz vezethet. Inkább rendszeres, kontrollált öntözésben gondolkodjunk.
   Tápanyagot közvetlenül leválasztás után nem adunk. Meg kell várni, amíg a növény láthatóan új hajtásokat indít, vagy legalább 4–6 hét telik el. Csak ezután kezdhető el óvatosan a tápanyag-utánpótlás.

5. **A lombozat és a gyökérzet egyensúlya.**
   Mivel a gyökérzet még fejletlen a meglévő lombhoz képest, sok esetben indokolt a lombozat visszametszése. A lomb akár az 50–70 százalékos csökkentése jelentősen mérsékli a vízigényt, és segíti a túlélést az első hetekben.
   Ez nem esztétikai beavatkozás, hanem élettani egyensúlyteremtés.
   <figure style="text-align: center; margin: 20px 0;">
      <img src="/assets/blog/legbujt8.jpg" alt="Leírás" style="width: 100%; max-width: 600px; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">Lombozat visszametszése</figcaption>
   </figure>

6. **Téli védelem.**
   Az első tél különösen kockázatos. A gyökérzet még nem elég fejlett ahhoz, hogy komolyabb fagyokat gond nélkül átvészeljen. Ideális esetben fagymentes vagy enyhén hideg helyen teleltessük, például hidegházban vagy pincében.
   Ha kint marad, a cserepet be kell ásni a földbe, vagy alaposan hőszigetelni kell. És nem mozdulhat még mindig. A gyökérzet védelme ilyenkor elsődleges.

Összegzésképpen, a frissen leválasztott növényt nem bolygatjuk, nem ültetjük át újra, nem igazítjuk a gyökereit legalább egy teljes növekedési szezonon keresztül. Ha ezt a nyugodt, kontrollált időszakot megkapja, a következő évben már egy stabil, fejlődő egyeddel dolgozhatunk tovább.

### Ha még nem elég erős a leválasztáshoz

<div style="display: flex; gap: 20px; align-items: start; margin: 20px 0; flex-wrap: wrap;">
  <div style="flex: 1; min-width: 300px;">
    <figure style="text-align: center; margin: 0;">
      <img src="/assets/blog/legbujt5.jpg" alt="Hidegházban történő teleltetés" style="width: 100%; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">Hidegházban történő teleltetés</figcaption>
    </figure>
  </div>
  <div style="flex: 1; min-width: 300px;">
    <p>Nem érdemes közvetlenül a tél előtt leválasztani, ha a gyökérzet még nem elég erős. Akkor inkább teleltessük védetten, akár hideg üvegházban, és tavasszal válasszuk le. Ha szabadföldi a fa, akkor a légbújtott részt gondosan szigetelni kell és védeni a fagy ellen.</p>
  </div>
</div>

### Légbújtás szerkezeti javításra: egy fából három bonsai

A légbújtás nem csak szaporítási módszer. Komoly szerkezeti hibák javítására is alkalmas. Egy hengeres, aránytalan törzsszakasz eltávolítható úgy, hogy közben több használható növényt kapunk. Egyetlen középszerű alapanyagból akár három ígéretes fa is születhet. Egy a csúcsrészből, egy a középső szakaszból, és egy az eredeti alsó részből.

<figure style="text-align: center; margin: 20px 0;">
  <img src="/assets/blog/legbujt2.JPG" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">Egyetlen, középszerű alapanyagból is nyerhetők jó adottságú, formázásra kész fák.</figcaption>
</figure>

### Összefoglaló: gyakorlati tanácsok a sikeres légbújtáshoz

Hobbi kertészként nem kell túlbonyolítani. Figyeljük a fát, válasszuk meg jól az időzítést, dolgozzunk tisztán és precízen, és tartsuk nedvesen a közeget. A juhar hálás faj. Ha erős és egészséges, szinte mindig reagál a technikára. Az utógondozás egy rendkívül kritikus időszak, gondoskodnunk kell a fa védelméről a siker érdekében. A légbújtás pedig nemcsak új növényt ad, hanem lehetőséget arra, hogy tudatosan formáljuk a fát, amivel dolgozunk. 
