---
layout: post
title: "A japán juhar légbújtása"
subtitle: "Útmutató a szaporításhoz és a törzshibák javításához"
date: 2026-02-12
categories: [Gondozás, Szaporítási módszerek, Kezdőknek]
tags: [Japán juhar, japanese-maple, Gondozás]
hero_image: /assets/blog/legbujthero.JPG
youtube_id:
hidden: false
---

Amikor egy japán juharra ránézünk, legtöbbször a lombja varázsol el minket. A szín, a levélforma, az őszi tűzijáték. De eljöhet a pillanat, amikor szeretnénk szaporítani, vagy szerkezeti hibákat javítani rajta. Lehet, hogy a törzs aránya nem ideális, vannak hengeres szakaszok, túl hosszú, érdektelen részek, esetleg egy felesleges ágat szeretnénk megmenteni, vagy egyszerűen csak szaporítani szeretnénk a juharunkat. Ilyenkor jön képbe a légbújtás, ami egy nagyon is gyakorlati, megbízható kertészeti technika, amelyet mind a hobbi kertészek, mind a bonsai-kedvelők sikerrel alkalmazhatnak.



### Mikor érdemes légbújtani a japán juhart? Optimális időzítés

A kaede, azaz a háromerű juhar, és a momiji, a tenyérlevelű, azaz japán juhar esetében a legbiztosabb időszak május közepe és június vége között van. Ilyenkor erős a nedvkeringés, sok a fény, a növény aktívan dolgozik. Elvégezhető a művelet tél végén is, rügyfakadás előtt, februárban vagy március elején. A háromerű juhar ezt jobban tolerálja, a japán juhar érzékenyebb, bár tapasztalt kézben az is gond nélkül légbújtható ebben az időszakban.

### Hogyan működik a légbújtás? A technika alapjai

A folyamat lényege egyszerű, de precizitást igényel. Egy kéreggyűrűt távolítunk el a törzsről vagy ágról. Ezzel megszakítjuk a lefelé irányuló nedvkeringést, miközben a felfelé áramló víz és tápanyag továbbra is eljut a lombhoz. A felső rész tehát nem hal el, sőt, tovább él és dolgozik, miközben a gyűrű felett gyökérképzésre kényszerül. Ezért tekinthető a légbújtás biztonságos módszernek, ha jól csináljuk.

<figure style="text-align: center; margin: 20px 0;">
  <img src="/assets/blog/legbujt3.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">Egy juhar metszeti képe</figcaption>
</figure>

### Kalluszképzés megakadályozása juharoknál

Juharoknál van egy kritikus pont. Hajlamosak gyorsan kalluszt képezni és lezárni a sebet. Különösen igaz ez az Acer buergerianumra. Ha a növény áthidalja a gyűrűt, újraindul a lefelé irányuló nedváramlás, és oda az egész munka. Ezért a lehántolt kéreggyűrű felső peremére vastag alumíniumdrótot tekerünk szorosan, akár több menetben. Ez mechanikusan gátolja a híd képződését. Ha mégis megtörténik az áthidalás, nincs mese, a korábbi gyűrű fölött újabbat kell készíteni.

### Gyökereztető hormon használata és nedvesség biztosítása

A sebfelületet enyhén benedvesítjük, majd gyökereztető hormont viszünk fel a felső részre. A kulcskérdés ezután a folyamatos nedvesség. Ha kiszárad a közeg, kallusz lesz gyökér helyett. A lehántolt részt sphagnum mohával vesszük körbe, szorosan a fához rögzítve. A mohát előzetesen be lehet áztatni gyökérképződést serkentő oldatba is.

### A tökéletes gyökereztető közeg: akadama, habkő és kanuma keveréke

Erre kerül a gyökereztető közeg. Jól bevált keverék a finom habkő, az akadama és a kanuma kombinációja. Egy stabil arány például 25 százalék finomra szitált, átmosott habkő, 60 százalék akadama és 15 százalék kanuma. A habkő levegősséget ad, az akadama vízmegtartást, a kanuma savanyú közeget biztosít, amit a juharok szeretnek.

<figure style="text-align: center; margin: 20px 0;">
  <img src="/assets/blog/legbujt4.jpg" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">A légbújtáshoz használt idális földkeverék</figcaption>
</figure>

### Zacskós vagy cserepes módszer? A gyakorlati csomagolási megoldások

<div style="display: flex; gap: 20px; align-items: start; margin: 20px 0; flex-wrap: wrap;">
  <div style="flex: 1; min-width: 300px;">
    <figure style="text-align: center; margin: 0;">
      <img src="/assets/blog/legbujt.jpg" alt="Hidegházban történő teleltetés" style="width: 100%; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">Fontos a nedvesség fenntartása</figcaption>
    </figure>
  </div>
  <div style="flex: 1; min-width: 300px;">
    <p>A közeg elhelyezhető cserépben, de a gyakorlatban nagyon jól működik az úgynevezett zacskós megoldás. Az átlátszó fólia segít ellenőrizni a gyökérképződést, kívülről pedig egy fekete réteg zárja ki a fényt. A friss gyökerek nem szeretik a világosságot. A fekete réteg ráadásul felmelegszik a napon, és enyhe hőszigetelőként is működik, ami gyorsítja a folyamatot. A zacskós megoldás egyik nagy előnye, hogy kevésbé szárad ki, mint a cserepes változat. Ha mégis öntözni kell, egy nagyobb fecskendővel egyszerűen vizet juttatunk a közegbe.</p>
  </div>
</div>

### Mennyi idő alatt gyökeresedik meg a japán juhar? Időtartam és tényezők

A gyökeresedés ideje sok mindentől függ. A lombtömegtől, a növény vitalitásától, az időjárástól, a nedvkeringés intenzitásától. Általánosságban elmondható, hogy a tavasszal indított légbújtás egy vegetációs időszak alatt leválasztható. Átlagosan három hónappal számolhatunk. Ha május elején dolgozunk, jó eséllyel augusztus vége felé, a nagy melegek után jön el az ideális leválasztási idő. Fiatal növényeknél előfordulhat gyorsabb gyökeresedés is, de erre nem érdemes alapozni.

### Leválasztás és utógondozás: hogyan segítsük át a növényt a kritikus időszakon

Leválasztáskor a gyűrű alatt vágjuk el a törzset. Ha ez a vegetációs időszakban történik, a lombot jelentősen vissza kell venni, hogy az új gyökérzet képes legyen ellátni a felső részt. Az első hetekben félárnyékos, szélvédett helyen tartsuk a növényt. Ilyenkor jól jöhet egy gyökereztető oldat és szükség esetén stresszcsökkentő lombtrágya. Amint láthatóan erősödik, fokozatosan visszaszoktatható a napra.

### Teleltetés és fagyvédelem légbújtott juharnál

<div style="display: flex; gap: 20px; align-items: start; margin: 20px 0; flex-wrap: wrap;">
  <div style="flex: 1; min-width: 300px;">
    <figure style="text-align: center; margin: 0;">
      <img src="/assets/blog/legbujt5.jpg" alt="Hidegházban történő teleltetés" style="width: 100%; border-radius: 8px; box-shadow: 0 2px 8px rgba(0,0,0,0.1);">
      <figcaption style="margin-top: 10px; font-style: italic; color: #666;">Hidegházban történő teleltetés</figcaption>
    </figure>
  </div>
  <div style="flex: 1; min-width: 300px;">
    <p>Nem érdemes közvetlenül a tél előtt leválasztani. Ha a gyökérzet még nem elég erős, inkább teleltessük védetten, akár hideg üvegházban, és tavasszal válasszuk le. Ha az adott év végére nem alkalmas a leválasztásra, a légbújtott részt gondosan szigetelni kell a fagy ellen.</p>
  </div>
</div>

### Légbújtás szerkezeti javításra: egy fából három bonsai

A légbújtás nem csak szaporítási módszer. Komoly szerkezeti hibák javítására is alkalmas. Egy hengeres, aránytalan törzsszakasz eltávolítható úgy, hogy közben több használható növényt kapunk. Egyetlen középszerű alapanyagból akár három ígéretes fa is születhet. Egy a csúcsrészből, egy a középső szakaszból, és egy az eredeti alsó részből.

<figure style="text-align: center; margin: 20px 0;">
  <img src="/assets/blog/legbujt2.JPG" alt="Leírás" style="width: 100%; max-width: 800px; border-radius: 8px; box-shadow: 0 2px 8px rgba(0,0,0,0.1);">
  <figcaption style="margin-top: 10px; font-style: italic; color: #666;">Egyetlen, középszerű alapanyagból is nyerhetők jó adottságú, formázásra kész fák.</figcaption>
</figure>

### Összefoglaló: gyakorlati tanácsok a sikeres légbújtáshoz

Hobbi kertészként nem kell túlbonyolítani. Figyeljük a fát, válasszuk meg jól az időzítést, dolgozzunk tisztán és precízen, és tartsuk nedvesen a közeget. A juhar hálás faj. Ha erős és egészséges, szinte mindig reagál a technikára. A légbújtás pedig nemcsak új növényt ad, hanem lehetőséget arra, hogy tudatosan formáljuk a fát, amivel dolgozunk. 

>E posztot Jocó barátomnak ajánlom, tavasszal meglátogatlak és légbújtunk mindent, amit csak találunk a kertedben :D.